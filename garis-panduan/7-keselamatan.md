# 7.0 Polisi Keselamatan dan Penyelenggaraan Laman Web

Bagi menjamin kestabilan dan keselamatan laman web UiTM, semua webmaster dan pentadbir laman bertanggungjawab mematuhi dasar keselamatan siber universiti serta melaksanakan penyelenggaraan sistem secara berkala. Pengurusan yang tidak sistematik boleh menyebabkan risiko keselamatan, kehilangan data, serta kesukaran semasa proses naik taraf CMS.

---

## 7.1 Kemas Kini Sistem dan Sambungan (Extensions)

- Semua laman web UiTM hendaklah menggunakan versi Joomla terkini yang diluluskan oleh Jabatan Digital UiTM bagi memastikan keselamatan dan keserasian sistem.
- KMP yang dipasang mestilah daripada sumber rasmi dan tersenarai dalam KMP yang diluluskan (rujuk 5.2).
- Sebarang pemasangan KMP/skrip pihak ketiga perlu mendapat kelulusan Pejabat Komunikasi Strategik terlebih dahulu bagi memastikan keseragaman dan keselamatan.
- KMP yang tidak lagi digunakan hendaklah dinyahpasang (uninstall) dengan segera bagi mengelakkan konflik sistem dan mengurangkan beban pelayan.

---

## 7.2 Sandaran dan Pemulihan (Backup and Recovery)

- Setiap laman web UiTM perlu mempunyai jadual sandaran berkala (sekurang-kurangnya sekali sebulan) yang merangkumi fail laman web dan pangkalan data.
- Sandaran perlu disimpan di lokasi yang selamat dan berasingan daripada pelayan utama.
- Prosedur pemulihan laman web (recovery) hendaklah disediakan dan diuji secara berkala untuk memastikan laman dapat dipulihkan dengan segera sekiranya berlaku insiden.

---

## 7.3 Pengurusan Akses Akaun

- Akaun Super Administrator hendaklah dihadkan kepada individu yang diberi kuasa sahaja oleh ketua jabatan.
- Akaun pengguna perlu menggunakan kata laluan yang kuat (strong password) dan ditukar secara berkala.
- Pengesahan Dua Faktor (2FA) perlu diaktifkan untuk akaun pentadbir bagi mengurangkan risiko pencerobohan.
- Semua log akses dan aktiviti laman hendaklah disemak secara berkala bagi mengesan sebarang aktiviti mencurigakan.

---

## 7.4 Integriti Kandungan dan Tanggungjawab Webmaster

- Webmaster bertanggungjawab memastikan kandungan yang diterbitkan adalah tepat, sahih dan dikemas kini.
- Sebarang kandungan yang tamat tempoh, tidak sah, atau mengelirukan hendaklah dipadam atau dikemas kini segera.
- Webmaster juga perlu memastikan semua pautan, imej, dan fail media berfungsi dengan baik dan tidak menjejaskan kelajuan laman web.
- Sekiranya berlaku insiden keselamatan (contohnya serangan siber, pencerobohan, atau kehilangan data), webmaster hendaklah melaporkan segera kepada Jabatan Digital UiTM dan Pejabat Komunikasi Strategik untuk tindakan lanjut.

---

## 7.5 Kemas Kini Polisi dan Audit

Polisi keselamatan dan penyelenggaraan laman web UiTM akan dikaji semula sekurang-kurangnya sekali setahun bagi memastikan ia kekal relevan dan sejajar dengan amalan keselamatan semasa. Pejabat Komunikasi Strategik bersama Jabatan Digital UiTM berhak untuk menjalankan audit berkala terhadap laman web UiTM bagi memastikan pematuhan kepada garis panduan dan piawaian institusi.
