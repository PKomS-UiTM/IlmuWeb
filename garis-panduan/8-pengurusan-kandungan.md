# 8.0 Polisi Pengurusan Kandungan (Content Management Policy)

Polisi Pengurusan Kandungan bertujuan memastikan semua laman web UiTM memaparkan maklumat yang tepat, terkini, seragam, dan berintegriti, sejajar dengan imej korporat dan dasar komunikasi rasmi universiti. Pengurusan kandungan yang sistematik juga membantu mengekalkan keboleh percayaan, keboleh aksesan, dan kualiti pengalaman pengguna di seluruh rangkaian laman UiTM.

## 8.1 Prinsip Umum Pengurusan Kandungan

- Semua kandungan laman web UiTM hendaklah menyokong visi, misi, dan nilai universiti.
- Kandungan mestilah relevan dengan fungsi organisasi, sama ada di peringkat universiti, fakulti, kampus, pusat, mahupun pejabat.
- Segala maklumat perlu menggunakan bahasa Melayu sebagai bahasa utama, dengan versi Bahasa Inggeris disediakan bagi tujuan komunikasi antarabangsa jika perlu.
- Kandungan tidak boleh mengandungi unsur politik, perkauman, agama, fitnah, atau promosi peribadi yang boleh menjejaskan imej UiTM.
- Semua bahan visual seperti imej, grafik, dan video hendaklah mematuhi garis panduan identiti korporat UiTM dan mempunyai kebenaran hak cipta.

---

## 8.2 Tanggungjawab dan Peranan

Ekosistem laman web UiTM terdiri daripada laman web utama (https://www.uitm.edu.my) serta rangkaian laman web fakulti, kampus cawangan, pejabat, pusat dan unit. Setiap laman web dikendalikan oleh webmaster masing-masing yang memainkan peranan penting dalam memastikan laman web UiTM sentiasa konsisten, berfungsi dengan baik, selamat, dan mematuhi dasar tadbir urus digital serta penjenamaan rasmi UiTM. Berikut adalah ringkasan tangungjawab utama bagi setiap jawatan yang berkaitan dengan pengurusan laman web UiTM.

| Peranan                            | Tanggungjawab Utama                                                                                                                                                        |
| ---------------------------------- | -------------------------------------------------------------------------------------------------------------------------------------------------------------------------- |
| Pejabat Komunikasi Strategik (PKS) | Menentukan dasar, piawaian, dan garis panduan rasmi laman web UiTM. Menyelaras audit kandungan dan reka bentuk laman utama serta meluluskan laman baharu.                  |
| Bahagian Digital UiTM              | Menyediakan infrastruktur teknikal, keselamatan sistem, dan sokongan teknikal bagi penyelenggaraan/kemaskini versi CMS Joomla serta pelayan laman web.                     |
| Pegawai Perhubungan Awam (PRO)     | Menjadi penyelaras utama kandungan bagi laman web di peringkat fakulti, kampus, atau pejabat. Bertanggungjawab terhadap kesahihan dan ketepatan maklumat yang diterbitkan. |
| Webmaster / Pentadbir Laman        | Mengurus penerbitan kandungan, penyuntingan teks, kemas kini imej dan pautan, serta memastikan laman berfungsi dengan baik.                                                |
| Ketua Unit / Dekan / Pengarah      | Bertanggungjawab meluluskan kandungan rasmi sebelum diterbitkan di laman web unit atau fakulti masing-masing.                                                              |

### 8.2.1 Peranan dan Tanggungjawab Pentadbir Laman Web (Webmaster)

Pentadbir Laman Web atau Webmaster ialah individu yang dilantik oleh fakulti, kampus cawangan, pejabat, pusat atau unit di UiTM untuk mengurus dan menyelenggara laman web masing-masing agar sentiasa berfungsi dengan baik serta mematuhi garis panduan rasmi UiTM.

Peranan utama webmaster adalah sebagai penyelaras teknikal dan penerbit kandungan, manakala penyediaan dan pengesahan kandungan rasmi merupakan tanggungjawab Pegawai Perhubungan Awam (PRO) atau pegawai yang dilantik oleh unit berkenaan. Dalam hal ini, webmaster memastikan kandungan yang telah disediakan oleh PRO dapat diterbitkan di laman web dengan format, struktur dan reka bentuk yang selaras dengan identiti korporat UiTM.
Pendekatan ini memastikan setiap laman web UiTM memaparkan maklumat yang tepat, terkini dan selaras dengan dasar komunikasi universiti, sambil mengekalkan konsistensi teknikal serta reka bentuk antara laman utama dan laman-laman di bawahnya.

Selain itu, webmaster juga berperanan sebagai penghubung utama antara unit masing-masing dengan Pejabat Komunikasi Strategik dan Jabatan Digital UiTM, khususnya dalam hal berkaitan kemas kini teknikal, keselamatan laman web, identiti korporat, dan pelaksanaan dasar tadbir urus digital universiti.

Secara umumnya, tanggungjawab utama webmaster merangkumi aspek penyelenggaraan teknikal, penerbitan kandungan, pematuhan garis panduan, dan pelaporan prestasi laman web seperti berikut:

- Penyelenggaraan dan kemas kini laman web
  - Melaksanakan kemas kini kandungan secara berkala berdasarkan maklumat yang diterima daripada Pegawai Perhubungan Awam (PRO) atau unit berkenaan.
  - Memastikan semua pautan berfungsi, halaman dimuat dengan pantas dan elemen laman tidak rosak atau hilang.
  - Menjalankan sandaran (backup) secara berkala serta bersedia melaksanakan pemulihan sekiranya berlaku ralat atau serangan siber.
  - Menyelia penggunaan dan kemas kini sistem pengurusan kandungan (CMS) Joomla.
  - Memastikan keserasian laman web di pelbagai pelayar dan peranti (responsif).
- Pengurusan kandungan
  - Menyemak dan menerbitkan kandungan yang disediakan oleh PRO atau pegawai bertanggungjawab, mengikut format dan gaya yang ditetapkan.
  - Memastikan penggunaan metadata, kata kunci dan struktur URL yang mesra enjin carian (SEO).
  - Menyusun kandungan dengan struktur navigasi yang mudah untuk meningkatkan kebolehgunaan dan capaian.
- Pematuhan garis panduan UiTM
  - Mematuhi piawaian identiti korporat UiTM termasuk penggunaan logo, warna, jenis huruf dan susun atur yang telah ditetapkan.
  - Mengamalkan tadbir urus laman web yang menepati dasar universiti, termasuk proses kelulusan kandungan dan pematuhan dasar keselamatan data.
- Kawalan Akses CMS
  - Mengurus tahap akses pengguna dalam sistem Joomla dengan menetapkan peranan yang sesuai seperti pentadbir, penyumbang kandungan atau penyelia (moderator).
  - Hadkan capaian ke bahagian pentadbiran (backend) kepada individu yang diberi kelulusan oleh ketua jabatan sahaja.
- Kolaborasi dan Komunikasi
  - Berhubung secara berkala dengan Pejabat Komunikasi Strategik dan Jabatan Digital UiTM untuk sebarang kemas kini dasar, panduan teknikal, atau isu keselamatan.
  - Memberi bimbingan asas kepada staf pentadbiran lain yang terlibat dalam penyediaan kandungan laman web.
- Analitik dan pelaporan
  - Memantau prestasi laman web menggunakan platform analitik seperti Google Analytics untuk menilai trafik, tingkah laku pelawat, dan keberkesanan kandungan.
  - Menyediakan laporan berkala kepada pihak pengurusan mengenai statistik lawatan, prestasi laman dan tahap penglibatan pengguna.
- Tindakan kecemasan
  - Melaporkan segera sebarang gangguan besar, serangan siber, atau kerosakan laman web kepada Pejabat Komunikasi Strategik dan Jabatan Digital UiTM.
  - Melaksanakan tindakan pantas untuk memulihkan laman web bagi memastikan kesinambungan perkhidmatan digital UiTM.

---

### 8.2.2 Pelantikan Webmaster

Setiap laman web rasmi UiTM di peringkat fakulti, kampus cawangan, pusat, pejabat dan unit hendaklah mempunyai sekurang-kurangnya seorang (1) webmaster rasmi yang dilantik secara rasmi oleh Ketua Unit / Dekan / Pengarah dengan permakluman kepada Pejabat Komunikasi Strategik UiTM.
Pelantikan ini penting untuk memastikan laman web diurus secara profesional, konsisten dengan dasar universiti, dan selamat daripada sebarang risiko teknikal atau keselamatan. Berikut adalah kriteria pelantikan:

- Calon mestilah staf UiTM (tetap atau kontrak) yang mempunyai pengetahuan asas dalam pengurusan laman web.
- Calon perlu mendapat kebenaran rasmi daripada Ketua Unit / Dekan / Pengarah sebelum akses diberikan ke laman web.
- Bagi setiap laman web, satu akaun pentadbir utama (super administrator) sahaja dibenarkan. Akaun tambahan untuk penyumbang kandungan (content contributor) boleh diwujudkan mengikut keperluan, dengan kebenaran ketua jabatan.
- Penukaran atau penamatan peranan webmaster hendaklah dimaklumkan segera kepada ketua jabatan bagi tujuan kemas kini kawalan akses dan keselamatan system serta permakluman kepada Pejabat Komunikasi Strategik.
- Webmaster yang dilantik bertanggungjawab untuk menjaga kerahsiaan akaun dan kata laluan CMS serta memastikan tiada perkongsian akses tanpa kebenaran.

---

### 8.2.3 Set Kemahiran Webmaster Yang Diperlukan

Seorang webmaster UiTM disarankan memiliki kemahiran berikut bagi memastikan laman web dapat diurus dengan cekap dan berkesan:

| Bidang Kemahiran             | Kemahiran dan Penerangan                                                                                                                       |
| ---------------------------- | ---------------------------------------------------------------------------------------------------------------------------------------------- |
| Pengurusan CMS (Joomla)      | Mengetahui cara mengurus artikel, menu, modul, plugin dan templat serta memahami struktur laman dan kawalan pengguna.                          |
| Asas Reka Bentuk Web (UI/UX) | Mempunyai pemahaman tentang reka bentuk responsif, navigasi yang mudah, dan susun atur yang mesra pengguna.                                    |
| Penyuntingan Kandungan       | Mampu menyunting teks, imej dan media mengikut bagi keperluan format dalam laman web                                                           |
| Asas HTML & CSS              | Mempunyai kefahaman asas bagi melaksanakan penyelenggaraan kecil atau pelarasan paparan.                                                       |
| SEO & Analitik               | Mengetahui asas pengoptimuman kandungan untuk enjin carian (SEO) dan penggunaan Google Analytics.                                              |
| Keselamatan Siber            | Peka terhadap isu keselamatan laman web seperti kata laluan, kemas kini sistem, dan pengurusan akses pengguna.                                 |
| Komunikasi & Kolaborasi      | Mampu berkomunikasi dengan pegawai komunikasi strategik, staf teknikal dan pengurusan untuk menyelaras kandungan dan keperluan teknikal laman. |

---

### 8.2.4 Latihan Webmaster

Pejabat Komunikasi Strategik menyediakan repositori video tutorial rasmi yang merangkumi panduan penggunaan Joomla CMS, pengurusan kandungan, pematuhan identiti korporat, serta tatacara pelaporan laman web. Repositori ini boleh diakses melalui laman web rasmi Pejabat Komunikasi Strategik UiTM dan akan dikemas kini secara berkala mengikut versi semasa sistem dan keperluan semasa. Webmaster digalakkan untuk merujuk kepada bahan-bahan ini bagi memastikan amalan pengurusan laman web mereka sejajar dengan standard universiti.

---

## 8.3 Proses Pengurusan Kandungan

- Penyediaan kandungan: Semua kandungan hendaklah disediakan oleh pegawai atau unit yang diberi kuasa, menggunakan format dan gaya penulisan rasmi UiTM.
- Pengesahan dan kelulusan: Kandungan perlu disemak dan diluluskan oleh ketua jabatan, dekan, atau pengarah sebelum diterbitkan.
- Penerbitan: Webmaster bertanggungjawab memuat naik kandungan ke dalam sistem CMS Joomla menggunakan struktur menu dan reka bentuk yang diluluskan.
- Penyelenggaraan dan kemas kini: Semua laman hendaklah dikemas kini sekurang-kurangnya setiap tiga (3) bulan sekali untuk memastikan maklumat tidak lapuk.
- Padam kandungan: Kandungan yang tidak lagi relevan, tamat tempoh, atau mengelirukan hendaklah dipadam segera bagi mengelakkan kekeliruan awam.

---

## 8.4 Piawaian Penulisan Kandungan

- Gunakan ayat yang ringkas, jelas dan profesional.
- Gunakan gaya bahasa yang neutral dan berfakta, elakkan nada promosi berlebihan.
- Pastikan penggunaan huruf besar dan kecil serta tanda baca adalah konsisten.
- Semua pautan luaran mesti dibuka dalam tab baharu (new window) dan diperiksa secara berkala untuk memastikan ia masih aktif.
- Gunakan imej berkualiti tinggi dan saiz fail yang dioptimumkan _(minify)_ untuk prestasi laman.

---

## 8.5 Jadual Semakan Kandungan

| Jenis Kandungan          | Tempoh Semakan Minimum | Tindakan Bertanggungjawab       |
| ------------------------ | ---------------------- | ------------------------------- |
| Berita dan Pengumuman    | Setiap bulan           | Webmaster / PRO                 |
| Profil Staf              | Setiap 6 bulan         | Unit Sumber Manusia / Webmaster |
| Program Akademik         | Setiap semester        | Fakulti / Akademik              |
| Polisi dan Garis Panduan | Setiap tahun           | PKS / Bahagian Digital          |
| Pautan dan Media Sosial  | Setiap 3 bulan         | Webmaster                       |

---

## 8.6 Audit Kandungan dan Pematuhan

Pejabat Komunikasi Strategik UiTM, melalui Bahagian Web, akan menjalankan audit kandungan dan pematuhan secara berkala sekurang-kurangnya sekali (1) kali setahun terhadap semua laman web di bawah domain rasmi UiTM (\*.uitm.edu.my). Audit ini bertujuan untuk memastikan setiap laman web mematuhi garis panduan reka bentuk, struktur kandungan, dan dasar keselamatan yang telah ditetapkan. Cadangan audit ini bertujuan untuk mewujudkan satu sistem penilaian yang lebih objektif, telus dan berasaskan data, bagi menilai tahap kualiti serta pematuhan laman web UiTM secara menyeluruh. Pendekatan ini membolehkan setiap PTj memahami kedudukan prestasi laman web masing-masing dan merancang tindakan penambahbaikan secara berterusan.

### 8.6.1 Skop Penilaian Audit

Audit akan merangkumi aspek berikut:

- Ketepatan dan kesahihan maklumat: memastikan maklumat yang dipaparkan adalah terkini, tepat, dan disahkan oleh pihak berkuasa PTj.
- Keseragaman reka bentuk dan identiti korporat: memastikan penggunaan template rasmi, logo, warna korporat, dan elemen reka bentuk mengikut garis panduan identiti UiTM.
- Aksesibiliti dan kebolehgunaan (Accessibility & Usability): menilai tahap mesra pengguna termasuk pematuhan kepada piawaian WCAG 2.1, struktur navigasi, dan kebolehcapaian OKU.
- Konsistensi bahasa dan gaya penulisan: memastikan penggunaan Bahasa Melayu yang betul dan konsisten, serta penggunaan Bahasa Inggeris hanya apabila sesuai.
- Keselamatan laman web: termasuk semakan status SSL, pautan luaran, integriti data, dan akses pentadbiran yang sah.
- Kandungan tidak aktif: mengenal pasti halaman yang tidak dikemaskini melebihi enam (6) bulan atau mengandungi pautan rosak (broken links).

### 8.6.2 Pelaporan dan Tindakan Pembetulan

- Laporan audit akan dikemukakan kepada ketua jabatan dan webmaster bagi setiap laman web yang diaudit.
- Sekiranya didapati ketidakpatuhan terhadap mana-mana kriteria audit, webmaster perlu mengambil tindakan pembetulan dalam tempoh satu (1) bulan dari tarikh laporan dikeluarkan.
- Bahagian Web UiTM berhak melaksanakan audit susulan bagi mengesahkan tindakan pembetulan telah dilaksanakan dengan sempurna.

### 8.6.3 Tindakan Kegagalan Pematuhan

- Laman web yang gagal mematuhi piawaian selepas tempoh pembetulan akan diberikan skor penilaian rendah dalam laporan pematuhan tahunan UiTM.
- Skor audit ini juga boleh dijadikan petunjuk prestasi (KPI) kepada PTj bagi penilaian pengurusan komunikasi digital universiti.

### 8.6.4 Kaedah Penilaian dan Pemarkahan

Penilaian akan dijalankan menggunakan Skor Audit Laman Web UiTM (UiTM Web Compliance Score) dengan jumlah markah 100%, merangkumi komponen berikut:

| Komponen Audit                                           | Kriteria Utama                                                                                     | Peratusan (%) |
| -------------------------------------------------------- | -------------------------------------------------------------------------------------------------- | ------------- |
| Struktur & Reka Bentuk                                   | Template rasmi, konsistensi identiti korporat, logo, warna, susun atur, dan responsif reka bentuk. | 25%           |
| Kandungan & Ketepatan Maklumat                           | Ketepatan fakta, kemaskini terkini, dan keaslian sumber maklumat.                                  | 25%           |
| Aksesibiliti & Kebolehgunaan (Accessibility & Usability) | Pematuhan WCAG 2.1, kemudahan navigasi, dan pengalaman pengguna.                                   | 20%           |
| Keselamatan Laman Web                                    | Penggunaan HTTPS, kawalan akses, dan bebas daripada pautan atau skrip berisiko.                    | 15%           |
| Pematuhan Bahasa & Gaya Penulisan                        | Penggunaan Bahasa Melayu yang betul dan konsisten, serta ejaan rasmi DBP.                          | 10%           |
| Pautan Aktif & Fungsi Teknikal                           | Tiada pautan rosak (broken links), imej, dan dokumen boleh diakses.                                | 5%            |
| Jumlah                                                   |                                                                                                    | 100%          |

### 8.6.5 Kategori Pematuhan

Berdasarkan jumlah markah keseluruhan, tahap pematuhan laman web UiTM akan dikategorikan seperti berikut:

| Tahap Pematuhan | Julat Skor (%) | Status & Tindakan                                                                               |
| --------------- | -------------- | ----------------------------------------------------------------------------------------------- |
| Cemerlang       | 90 – 100       | Mematuhi sepenuhnya semua garis panduan dan piawaian. Disyorkan sebagai rujukan amalan terbaik. |
| Baik            | 75 – 89        | Mematuhi kebanyakan garis panduan dengan penambahbaikan minor diperlukan.                       |
| Sederhana       | 60 – 74        | Mempunyai beberapa ketidakpatuhan sederhana. Tindakan pembetulan perlu dalam tempoh 30 hari.    |
| Lemah           | < 60           | Tidak mematuhi garis panduan utama. Laman web boleh disemak semula atau dinyahaktif sementara.  |

### 8.6.6 Pelaporan Audit kepada PTj

- Setiap PTj akan menerima Laporan Audit Laman Web Rasmi UiTM, yang mengandungi:
  - Skor keseluruhan dan kategori pematuhan;
  - Dapatan audit bagi setiap komponen;
  - Senarai isu yang perlu diperbetulkan; dan
  - Cadangan penambahbaikan spesifik.
- Laporan ini akan dikemukakan kepada:
  - Ketua PTj (sebagai pemilik laman web rasmi), dan
  - Webmaster PTj (sebagai pelaksana teknikal).
- Sesi pembentangan laporan akan dijalankan secara tahunan oleh Pejabat Komunikasi Strategik bagi membentangkan pencapaian audit laman web universiti secara keseluruhan, termasuk senarai 10 laman web terbaik UiTM.
