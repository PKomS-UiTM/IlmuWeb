# 4.0 Reka Bentuk Visual dan Elemen Antaramuka Pengguna

Reka bentuk visual dan antaramuka pengguna (User Interface, UI) memainkan peranan penting dalam membentuk identiti digital UiTM serta meningkatkan kepuasan pengguna. Setiap laman web UiTM hendaklah direka secara profesional, konsisten dan mesra pengguna, sejajar dengan identiti korporat universiti. Bahagian ini menetapkan panduan asas bagi memastikan semua laman web UiTM mengekalkan keseragaman dari segi gaya visual, susun atur, dan komponen reka bentuk.

---

## 4.1 Prinsip Reka Bentuk Utama

#### Konsistensi

- Gunakan elemen visual seperti warna, jenis huruf, ikon dan susun atur kandungan di semua halaman secara konsisten dan seragam di semua halaman.
- Kekalkan gaya dan struktur yang sepadan antara laman web fakulti, kampus, dan pejabat. (Rujuk laman web utama UiTM)

#### Kesederhanaan (Simplicity)

- Elakkan penggunaan elemen grafik yang berlebihan.
- Pastikan tumpuan utama ialah pada penyampaian maklumat, bukan hiasan visual semata-mata.
- Elakkan penggunaan elemen animasi yang berlebihan seperti perkataan yang bergerak
- Kurangkan penggunaan ‘tab’ atau ‘carousel’

#### Kebolehbacaan (Readability)

- Gunakan kombinasi warna dan saiz teks yang memudahkan pembacaan.
- Pastikan kontras warna antara teks dan latar belakang mematuhi piawaian aksesibiliti (WCAG).

#### Responsif dan Adaptif

- Pastikan reka bentuk laman berfungsi dengan baik di semua peranti (desktop, tablet, telefon pintar).
- Gunakan pendekatan mobile-first design bagi memastikan prestasi optimum pada peranti mudah alih.

---

## 4.2 Logo dan Elemen Korporat

- Setiap laman web UiTM mesti memaparkan logo rasmi UiTM mengikut spesifikasi yang ditetapkan dalam Pengurusan Jenama UiTM (rujuk laman pejabat komunikasi strategik UiTM untuk logo terkini).
- Logo tidak boleh diubah bentuk, warna, atau nisbah aspek (aspect ratio).
- Jika logo tambahan digunakan (contohnya logo fakulti, kampus, atau pusat), ia hendaklah diletakkan selaras dengan logo UiTM mengikut panduan identiti korporat.
- Logo hendaklah dihubungkan (hyperlink) ke laman utama UiTM: https://uitm.edu.my atau laman web itu sendiri.

---

## 4.3 Warna Korporat UiTM

Semua laman web UiTM wajib menggunakan warna rasmi berikut bagi memastikan konsistensi identiti korporat:

| Elemen                     | Warna                 | Kod Warna         |
| -------------------------- | --------------------- | ----------------- |
| Warna Utama (Primary)      | Ungu UiTM             | #4B2E83           |
| Warna Sekunder (Secondary) | Kuning Emas           | #F3C143           |
| Warna Latar (Neutral)      | Putih / Kelabu Lembut | #FFFFFF / #F5F5F5 |
| Teks Utama                 | Hitam / Kelabu Tua    | #000000 / #333333 |

Warna tambahan boleh digunakan secara minimum untuk elemen visual tertentu (contohnya butang, ikon, atau grafik sokongan), namun mestilah tidak menjejaskan identiti utama UiTM.

---

## 4.4 Bentuk Huruf

- Gunakan bentuk huruf web moden yang setara seperti Roboto, Open Sans, atau Lato bagi memastikan kebolehbacaan dan keseragaman.
- Elakkan penggunaan terlalu banyak jenis bentuk huruf dalam satu laman web.
- Gunakan saiz (minimum 12px / 1rem) dan jarak baris (line spacing) yang sesuai untuk paparan desktop dan mudah alih.

| Elemen | Font-size | Font-weight | Line-height |
| ------ | --------- | ----------- | ----------- |
| Header | 52px      | 500         | 50px        |
| Body   | 16px      | 300         | 26px        |

\*bergantung kepada templat dan kesesuaian

---

## 4.5 Imej, Fail dan Multimedia

- Gunakan imej berkualiti tinggi yang menggambarkan imej positif UiTM sebagai institusi akademik berwibawa.
- Semua imej dan video mesti mematuhi hak cipta sebenar.
- Pastikan fail multimedia dioptimumkan bagi memastikan prestasi laman yang pantas tanpa menjejaskan kualiti visual.
- Setiap imej hendaklah disertakan dengan alt text bagi tujuan menyokong kepada accessibility.

| Elemen | Jenis fail dibenarkan      | Keutamaan |
| ------ | -------------------------- | --------- |
| Imej   | .webp .jpg .jpeg .png .gif | .webp     |
| Video  | .mp4                       | .mp4      |
| Fail   | .pdf                       | .pdf      |

\*saiz fail bergantung kepada kualiti gambar atau video namun tidak digalakkan terlalu besar.

---

## 4.6 Ikon dan Komponen UI

- Gunakan set ikon yang seragam di seluruh laman (contohnya Bootstrap Icon atau Font-Awesome Icon).
- Butang, pautan dan borang mestilah mempunyai rekaan yang konsisten dari segi warna, bentuk dan saiz.
- Gunakan ruang putih (white space) secara berkesan bagi mewujudkan reka bentuk yang kemas dan tersusun.

---

## 4.7 Pematuhan dan Semakan Reka Bentuk

- Semua laman web baharu UiTM hendaklah melalui proses semakan reka bentuk (design review) oleh Pejabat Komunikasi Strategik sebelum dilancarkan.
- Sebarang pindaan reka bentuk (templat) mesti mendapat kelulusan rasmi bagi memastikan pematuhan terhadap identiti korporat dan piawaian universiti.
- Pejabat Komunikasi Strategik juga akan melakukan audit laman web bagi memastikan pematuhan dasar dan garis panduan laman web dipenuhi.

---

## 4.8 Templat Rasmi UiTM

Keseragaman antara muka pengguna (UI) memainkan peranan penting dalam meningkatkan kebolehgunaan, kebolehcapaian, dan konsistensi antara semua laman web di bawah Universiti Teknologi MARA (UiTM). Reka bentuk UI yang tersusun dan diseragamkan membolehkan pengguna web UiTM berinteraksi dengan mudah, mengurangkan beban kognitif dan meningkatkan kecekapan keseluruhan pengalaman pengguna.
Keseragaman dalam reka bentuk UI merangkumi penggunaan bahasa visual yang konsisten, elemen navigasi yang seragam, serta pola interaksi yang standard. Pendekatan ini bukan sahaja memperkukuh identiti jenama UiTM, tetapi juga mewujudkan pengalaman pengguna yang lebih intuitif dengan meminimumkan kekeliruan dan kerumitan yang tidak perlu.

Melalui penerapan prinsip seperti templat yang seragam, skema warna yang konsisten, penggunaan ikon yang tersusun, serta struktur susun atur yang tetap, webmaster UiTM dapat membentuk ekosistem laman web yang mesra pengguna, konsisten, dan menarik. UiTM menyediakan templat laman web kepada semua fakulti, kampus cawangan, jabatan, pejabat, pusat, akademi, institut dan unit di bawah universiti. Bagi memastikan keseragaman, semua laman web fakulti, kampus cawangan, jabatan, pejabat, pusat, akademi, institut dan unit di bawah universiti wajib menggunakan templat rasmi ini sebagai asas pembangunan laman web masing-masing. Penyesuaian tambahan hanya dibenarkan pada bahagian kandungan tanpa menjejaskan struktur dan reka bentuk utama.

Struktur asas UI laman web UiTM hendaklah merangkumi elemen-elemen berikut:

- Menu Atas (Top Menu): navigasi utama yang menyediakan akses pantas ke bahagian penting laman web.
- Menu Utama (Main Menu): Menu terperinci yang mengkategorikan kandungan utama untuk memudahkan penerokaan.
- Logo: Logo UiTM yang biasanya diletakkan di bahagian atas untuk pengenalan segera.
- Banner: Ruang paparan utama untuk hebahan penting, pengumuman rasmi atau kandungan promosi.
- Kandungan (Content): Bahagian utama laman yang memaparkan maklumat dan sumber relevan kepada pengguna.
- Footer: Bahagian bawah laman yang memuatkan pautan tambahan, maklumat perhubungan dan sumber sokongan.
- Hak Cipta (Copyright): Pernyataan hak cipta yang lazimnya diletakkan di bahagian bawah laman web.

Maklumat templat yang digunakan adalah seperti berikut:

| Nama templat | Shaper Educon                                      |
| ------------ | -------------------------------------------------- |
| Pautan       | https://www.joomshaper.com/joomla-templates/educon |
| Keserasian   | Joomla! 3,4 & 5                                    |
| Framework    | Helix3                                             |

\*Hubungi Pejabat Komunikasi Strategik untuk lesen

![UiTM Main Page](../images/uitm_full.jpg ":size=100%")

---

## 4.9 Susunan Menu (Menu Atas dan Utama)

Bahagian menu dibahagikan kepada dua (2) bahagian, iaitu:

- Bar Atas (berwarna gelap) dan
- Menu Utama (berwarna cerah).

Bar atas memaparkan maklumat perhubungan seperti nombor telefon, alamat emel dan waktu operasi (dijajarkan di sebelah kanan), manakala item menu utama dipaparkan di sebelah kiri. Struktur ini membantu pengguna mengakses maklumat penting dengan cepat sambil mengekalkan susun atur yang kemas dan konsisten.

---

## 4.10 Footer

Bahagian footer berfungsi sebagai penutup laman web yang menyediakan maklumat tambahan dan pautan penting kepada pengguna. Ia biasanya dipaparkan di bahagian bawah setiap halaman dan kekal seragam di semua laman web UiTM bagi memastikan identiti korporat yang konsisten. Footer hendaklah mengandungi elemen-elemen berikut:

- Maklumat Perhubungan: Alamat pejabat, nombor telefon, alamat emel rasmi, serta pautan ke peta lokasi (Google Maps).
- Pautan Pantas (Quick Links): Akses segera ke laman penting seperti Portal Staf, Portal Pelajar, dan laman utama UiTM.
- Pautan Media Sosial: Ikon rasmi UiTM bagi platform seperti Facebook, Instagram, X (Twitter), YouTube, dan LinkedIn untuk memudahkan capaian ke saluran rasmi.
- Pernyataan Hak Cipta: Menyatakan hak cipta laman web, contohnya: “Hak Cipta © Universiti Teknologi MARA. Semua Hak Cipta Terpelihara.”
- Dasar dan Polisi: Pautan ke dasar privasi, dasar keselamatan, dan penafian (disclaimer) rasmi UiTM.

Reka bentuk footer hendaklah ringkas, responsif, dan menggunakan warna yang selaras dengan identiti korporat UiTM. Ia juga perlu mesra peranti mudah alih.

---

## 4.11 Sokongan Kebolehcapaian (Accessibility) Keperluan Khas

Universiti Teknologi MARA (UiTM) komited untuk memastikan semua laman web di bawah rangkaian UiTM boleh diakses oleh setiap pengguna, termasuk mereka yang mempunyai keperluan khas atau kekangan keupayaan seperti penglihatan, pendengaran, atau mobiliti. Polisi kebolehcapaian ini bertujuan untuk memastikan laman web UiTM mematuhi prinsip inclusivity, usability, dan compliance dengan piawaian kebolehcapaian antarabangsa dan nasional. Sokongan kebolehcapaian ini adalah penting bagi tujuan:

- Menyediakan pengalaman capaian digital yang adil dan mesra pengguna kepada semua golongan.
- Memastikan laman web UiTM mematuhi Web Content Accessibility Guidelines (WCAG) 2.1 Tahap AA atau piawaian kebangsaan yang setara.
- Meningkatkan imej dan reputasi UiTM sebagai institusi inklusif yang menitikberatkan keperluan pengguna berbeza.
- Mengurangkan halangan akses terhadap maklumat, perkhidmatan dan sumber atas talian UiTM.

Untuk memastikan tahap kebolehcapaian yang optimum, setiap laman UiTM hendaklah:

- Menggunakan templat Joomla rasmi UiTM yang telah dioptimumkan untuk kebolehcapaian.
- Membolehkan fungsi kebolehcapaian di dalam Joomla dipasang.
- Menyediakan fungsi perubahan saiz teks (A+, A-, Reset) dan mod kontras tinggi.
- Menggunakan warna dan kontras teks yang jelas dan mematuhi standard WCAG (nisbah sekurang-kurangnya 4.5:1).
- Menyediakan teks alternatif bagi semua imej, ikon dan grafik hiasan.
- Menyediakan teks transkrip atau sari kata untuk kandungan audio/video rasmi UiTM.
- Menggunakan struktur semantik HTML dan tajuk kandungan yang konsisten (H1–H6).
- Mengelakkan penggunaan elemen yang menyebabkan gangguan seperti kelipan (flashing content) atau pop-up berlebihan.
